<div class="recipes-recipe-description">
<p>
Először is készítsük el a pizzatésztát. Ehhez futassuk fel az élesztőt cukros, langyos vízben. Amint felfutott, öntsük hozzá a liszthez, majd adjuk hozzá a sót és két evőkanál olívaolajat. Dolgozzuk össze a tésztát, majd tiszta munkafelületen dagasszuk pár percig, hogy minél könnyebb pizzatésztát kapjunk. Ezután formázzunk belőle cipót, takarjuk le, és meleg helyen hagyjuk kelni 30-40 percig. 
</p>
<p>
Közben készítsük el a milánói ragut. Aprítsuk fel a vöröshagymát és zúzzuk össze a fokhagymát. A gépsonkát vágjuk csíkokra, a gombát pedig vékony szeletekre. Hevítsük fel az olívaolajat, majd ha forró, kezdjük el rajta dinsztelni a hagymát, ezután adjuk hozzá a sonkát és a gombát. Ízesítsük sóval, borssal, oregánóval és bazsalikommal. Pár perc alatt pirítsuk meg őket, majd adjuk hozzá az összezúzott fokhagymát, a sűrített paradicsomot és az egy teáskanál cukrot, majd forraljuk össze. Ha szükséges, vízzel higíthatjuk. Mikor elkészült, vegyük le a tűzről, és hagyjuk hűlni kicsit.
</p>
<p>
Ha megkelt a tészta, szórjunk egy kevés lisztet a munkafelületre, és kezdjük el rajta nyújtani. Olyan alakúra nyújtsuk a tésztát, amilyen alakú tepsiben szeretnénk sütni a pizzánkat. Kenjük ki olajjal a tepsit, majd helyezzük bele a kinyújtott tésztát.
</p>
<p>
A mozzarella sajtot reszeljük le. Kenjük meg a tésztát a milánói raguval, majd szórjuk meg a reszelt sajttal.
</p>
<p>
Előmelegített sütőben, 270 fokon, 6 perc alatt süssük készre a pizzát, majd szeletekre vágva, forrón tálaljuk. 
</p>
</div>