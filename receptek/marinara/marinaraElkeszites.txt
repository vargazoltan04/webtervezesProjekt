<div class="recipes-recipe-description">
<p>
A pontosan kimért langyos vízben elkeverjük az élesztőt, a cukrot és a sót. Hozzáadjuk az olívaolajat is, és a lisztre öntjük. 
</p>
<p>
Most 830 g lisztet mértem, de dolgoztam már az ajánlott mennyiségeken belül több mennyiséggel is. Ez nagyban függ az évjáratoktól és a termőterületektől.
</p>
<p>
Dagasztógépben elkeverjük, majd közepes fokozaton simára dagasztjuk. Még ha rövid szünetet tartunk is, legalább 15-20 percig dolgozzunk a tésztával!
</p>
<p>
A kidolgozott tésztát egy nagy méretű műanyag zacskóba tesszük, amit előtte vékonyan beolajozunk. 10-12 fokos hűtőszekrénybe tesszük 12-24 órára, vagy akár hosszabb időre is. Akkor lesz jó minőségű a pizzatésztánk, ha alacsony hőmérsékleten, hosszú ideig kelesztjük.
</p>
<p>
A felhasználás előtt 4-6 órával korábban kivesszük a tésztát, és 6 egyenlő részre adagoljuk, amikből kis gombócokat formálunk. Beletesszük egy olyan, vékonyan kiolajozott edénybe, ami lefedhető, és kellő hely lesz a tészták térfogat-növekedéséhez. Ettől lesz alkalmas az újrakelesztéshez.
</p>
<p>
A pizza sütési idejét mindenkinek meg kell tapasztalnia, a sütőjében elérhető legmagasabb hőmérséklet, és teljesítmény függvényében. A klasszikus, fával fűtött kemencék 450-480 fokon sütnek, és a sütés idő, kapaszkodjatok meg, 45-50 másodperc! A háztartási sütők 230-300 fokon működnek, így a tapasztalt sütés idő tizeniksz perc is lehet.
</p>

<p>
A Marinara pizzához az ízesített paradicsommártás felhasználása teljesen egyezik az előző ajánlással. A szétterített mártás tetejére vékony fokhagymaszeleteket teszünk, majd meglocsoljuk olívaolajjal, és készre sütjük.
</p>
</div>