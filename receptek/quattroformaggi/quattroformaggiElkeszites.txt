<div class="recipes-recipe-description">
<p>
Először is készítsük el a pizzatésztát. Ehhez futassuk fel az élesztőt cukros, langyos vízben. Amint felfutott, öntsük hozzá a liszthez, majd adjuk hozzá a sót és két evőkanál olívaolajat. Dolgozzuk össze a tésztát, majd tiszta munkafelületen dagasszuk pár percig, hogy minél könnyebb pizzatésztát kapjunk. Ezután formázzunk belőle cipót, takarjuk le, és meleg helyen hagyjuk kelni 30-40 percig.
</p> 
<p>
Ezalatt készítsük el a pizzaszószt. Melegítsünk fel 2-3 evőkanál olívolajat, majd kezdjük el rajta pirítani a vékonyra szeletelt fogkhagymát. Amint halvány színt kapott, öntsük hozzá a konzerv paradicsomot, és ízesítsük sóval, borssal és az apróra vágott bazsalikommal, majd főzzük nagyjából 20-25 percig. Ha maradt benne nem teljesen szétfőtt paradicsomdarab, azokat zúzzuk szét, hogy kenhető, krémes szószt kapjuk.
</p> 
<p>
Ha megkelt a tészta, szórjunk egy kevés lisztet a munkafelületre, és kezdjük el rajta nyújtani. Olyan alakúra nyújtsuk a tésztát, amilyen alakú tepsiben szeretnénk sütni a pizzánkat. Kenjük ki olajjal a tepsit, majd helyezzük bele a kinyújtott tésztát.
</p>
<p>
A mozzarella sajtot és a gorgonzolát vágjuk apró kockákra, a parmezánt és a gouda sajtot pedig reszeljül le. Kenjük meg a tésztát vékonyan a pizzaszósszal, majd rakosgassuk rá a kockára vágott sajtokat, végül pedig szórjuk meg a reszelt sajtokkal.
</p>
<p>
Előmelegített sütőben, 285 fokon, 12 perc alatt süssük készre a pizzát, majd szeletekre vágva, forrón tálaljuk. 
</p>
</div>